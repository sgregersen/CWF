Evangelium Luc. X. 25–37.

En Schriftgelehrder freig’d Jesum: Wud mud ik do, dat ik deit ewige Leevend ärw? Hi awer queid to him: Hu stond in’t Gesetz schriewin? Hu leßtu? Hi queid d’rup: Du ßilt Good, din Heern, liuf haff von gansen Harten, von gansen Seil, von gansen Gemöth un ut allen Kräften, un din Nechsten as di sülven. Hi awer queid jen him: Du hest riucht ontwortert. Do deit, so ßiltu libb. Hi awerst weil him sülven riuchtfardig un queid jen Jesu: Wo is denn min Nechster? Do ontwortert Jesus un queid: ’t wer en Minsk, dan giing von Jerusalem na Jericho un full unner d’ Mörders. Da togen him auf un slaugen him un gingen dervon un liten him half doëd lids. Het bigeif sik awerst van ungefeehr, dat ’n Priester dan sülvig Wi ok giing, un da hi him blauked, giing hi verbi. Van sülvst gliken uck’n Levit; da hi kaum bi deit Stideli un blauked him, giing hi verbi. En Samariter awerst reis’d un kaum därwi; un da hi him blauked, jammert ’t him. Giing na him to, verbuun him sin Wuun un goot deroon Olli un Win un hulp him up sin Thier un bro’d him in’n Harbarg un pleg’d him. Dan or Di reis’d hi un roëd him twei Grosken un roëd deit den Weerd un queid jen him: Pleeg him, un wonn du noch wit mo an him dest, wull ik di bitalli, wonn ik wieder kumm. Wolker, thinket di, is weil unner de Three d’Nest dan, der unner d’Mörders fullen wer. Hi queid: der de Barmhartigkeit an him deid. Da queid Jesus jen him: So gung weg un do deitsülvig!
