[si-wine]

"The wine soup" from Th. Siebs, "Vom aussterbenden Friesisch der Insel Wangeroog" (Zeitschrift für deutsche Mundarten, 1923)

--

3. fon 'n wiinsupkokin

iik weer ainmooel mit miin bab in Amstedám un weer mit uuz baid schüüpuu an Blikmons kentooer. nuu haid Blikmon twoo frachten, nämliich ain nåå Hambooerg un ain nåå Brüme. nuu musten dåå dåå bai schipers lot', woo nåå Hambooerg must un woo nåå Brüme must. nuu ful uus dait lot too nåå Hambooerg un dan ooer schiper nåå Brüme; dait weer ool Tjark Kasen Tanen. nuu kraigen wii gans fain looediing stukgøeder, wiin un suker un kófii un tøi un al wut 'er far falt. un in Amstedam is de mood: sååbol as 'n suker lídiin hee, wart 'n schip fesøigelt, un wan dait suker der oon is, dän gungt dan komíiz nåå laun too. won dän dan ooer dii wiider stukgøeder kumt, dän mut 'n iiven nåå laun un mut dan kamíiz biischaid tøøl, dat hii 't schip wiider ípiin maket. dåå kraigen wii wiin iin, un as dait wiin der oon weer, wuurd dait schip wiider ferslítiin. nuu kuunen wii niks fon dait wiin kriig, wiil dait schip ferslítiin wuurd, un wii haiden der geern fon drunken. nuu kaumen wii mit uus looediing gøeder iin Hambooerg. dan kooepmon kaum am bood. dait wiin sul in 'n buvelauner. dåå fraiget hii miin bab, wut wii uk fon dait wiin drunken haiden. dåå twå miin bab fon nåå, wut wii uk nich haiden. dåå fiTHert dan kooepmon geschir fon uus, dait føøld' hii uus al ful mit wiin. nuu haiden wii wiin. nuu kaumen wii too huus un wusten nich, weer wii dait wiin too bruuk sulen, dän wii kuunen niks fon wiin. dåå weer bii fooget åålers 'n mooget, juu twåå, wii sulen doch wiinsop koki. miin mäm ferstuun härii niks fon wiinsopkokin. juu kraig 'n grooten krog ful wiin up 't fjuur un daid der fiinen schilgarst oon un wut der ooers oon must. nuu weer 't midii, un wii musten itte un smäked uk good, un as 't itten dain weer, klaged een moo as d' ooer uur haudpiin; un wut weer de änen fon 't laid: wii weern al duun.