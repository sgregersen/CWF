[si-wine]

"The wine soup" from Th. Siebs, "Vom aussterbenden Friesisch der Insel Wangeroog" (Zeitschrift für deutsche Mundarten, 1923)

--

3. fon 'n wiinsopkockiin

iik weer ainmool mit miin bab in Amsterdám un weer mit uuz beiTH schüüpuu an Blikmons kentoor. nuu haid Blikmon twoo frachten, nemliich ain naa Hambåårg un ain naa Brümme. nuu musten daa daa baiTH schipers lot, woo naa Hambåårg must un woo naa Brümme must. nuu ful uus dait lot too naa Hambåårg un dan oor schipper naa Brümme; dait weer ooel Tjark Kassen Tannen. nuu kreigen wii gans fein looediing stuckgøøder, wiin un sucker un kóffii un tee un al wut 'er far falt. un in Amsterdam is de mood: saabol as 'n sucker líTHiin hää, wart 'n schip farseegelt, un won dait sucker der oon is, den gungt dan kommíiz naa laun too. won den dan oor dii wiider stuckgøøder kumt, den mut 'n iiven naa laun un mut dan kammíiz biischeid tääl, dat hii 't schip wiider íppiin macket. daa kreigen wii wiin iin, un as dait wiin der oon weer, wuurd dait schip wiider farslíttiin. nuu kuunen wii nicks fon dait wiin kriig, wiil dait schip farslíttiin wuurd, un wii haiden der geern fon drunken. nuu kaumen wii mit uus looediing gøøder iin Hambåårg. dan kooepmon kaum am bood. dait wiin sul in 'n buvelauner. daa fraiget hii miin bab, wut wii uk fon dait wiin drunken haiden. daa twaa miin bab fon naa, wut wii uk nich haiden. daa fiddert dan kooepmon geschir fon uus, dait fääld hii uus all ful mit wiin. nuu haiden wii wiin. nuu kaumen wii too huus un wusten nich, weer wii dait wiin too bruuk sullen, den wii kuunen nicks fon wiin. daa weer bii fooget Aalers 'n mooget, yuu twaa, wii sullen doch wiinsop kockii. miin mem farstuun hirii nicks fon wiinsopkockiin. yuu kraig 'n grooeten krog ful wiin up 't fiuur un daid der fiinen schillegarst oon un wut der oors oon must. nuu weer 't midii, un wii musten itte un smecked uk good, un as 't itten dain weer, klaged ään moo as d' oor uur haudpiin; un wut weer de ennen fon 't leit: wii weeren al duun.