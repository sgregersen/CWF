[si-village]

"The old village and the saltworks" from Th. Siebs, "Vom aussterbenden Friesisch der Insel Wangeroog" (Zeitschrift für deutsche Mundarten, 1923)

--

4. dait ooel lauch un dait saliin

as uuz lauch noch in westen weer, daa haiden wii deer moo huuzuu, deer daa tuunnen bii daa huuzuu haiden, gans mónniich, sex in west un midden in dorp acht tuunns, un won wii deer noch ooeselker gunget den weeren deer three uum 'e süüd un uum 'e noord fiiv. un den giing 'n feinen wii fan 't dorp auf naa de fiuurbook too, un dan wii weer fon beiTH síiden me booems biiplontert, un den fon 'e book auf giing dan wii gans naa 't salt-saliin too, un dait salt-saliin, deer weeren feertiig mon oon too arbeiden nacht un diggen, un jeeden fiaur un twintiig stuun leevert yuu fiaur last salt, un dait wuurd hiir den hallet mit schüüpuu naa Ollenbåårg un fon deer farkaft un farsant. un eerst wuurd yuu saliin immer mit tåårf trakteert un naaderhaun mit kulle heitst; un dait saltwatter uut see wuurd mit maschiin pumpet, un dait saltwatter dait wuurd buvve 'n up de greenadiir 'nupbrooet, un dait druppuuket al deer dait buskwäärk fon haagdoorn, un deerdöör dat dait saltwatter deer döör siipiit, weer dait haagdoorn ackeraat as won 't mit iis biifríziin weer. in dait wester dorp weeren twoo, thriiuu un tachentiig huuzuu, dait weer 'n grooet gemein, un deer weeren thriiuu un dartiig schüüpuu hiir; daa fenter wuurden hiir hüürd, won jaa up school kaumen, up uuz eegen schüüpuu, un won yaa wit gratter weeren un en poor jeeren up uuz schüüpuu fariin haiden, den giingen yaa weg up gratter schüüpuu. nuu dat hiir nain schüüpuu moo sint, muttert daa fenter 'n hondwäärk leer un kant jaa nich moo up uuz schüüpuu gung, un uunerfariin kant yaa nich glíik up gratter schüüpuu gung.
