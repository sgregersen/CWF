[si-village]

"The old village and the saltworks" from Th. Siebs, "Vom aussterbenden Friesisch der Insel Wangeroog" (Zeitschrift für deutsche Mundarten, 1923)

--

4. dait ooel lauch un dait saliin

az uuz lauch noch in wästen weer, dåå haiden wii deer moo huuzuu, deer dåå tuunen bii dåå huuzuu haiden, gans móniich, säks in wäst un miden in dorp acht tuuns, un won wii deer noch ooeselker gunget dän weeren deer trøi uum 'e süüd un uum 'e nooerd fiiv. un dän giing 'n fainen wii fan 't dorp auf nåå de fjuurbooek too, un dan wii weer fon baid síiden mä booms biiplontert, un dän fon 'e booek auf giing dan wii gans nåå 't salt-saliin too, un dait salt-saliin, deer weeren feertich mon oon too arbaiden nacht un digen, un jøidn fjaur un twintich stuun løivert juu fjaaur last salt, un dait wuurd hiir dän halet mit schüüpuu nåå Olnboorg un fon deer ferkaft un fersant. un øirst wuurd juu saliin imer mit tooerf traktøirt un nååderhaun mit kule haitst; un dait saltwatter uut søi wuurd mit maschiin pumpet, un dait saltwatter dait wuurd buve 'n up de grøønadiir 'nupbrooet, un dait drupuuket al døir dait buskweerk fon hågdooern, un deerdøir dat dait saltwatter deer døir siipiit, weer dait håågdooern akerååt az won 't mit iis biifríziin weer. in dait wästr dorp weeren twoo, triiuu un tachentich huuzuu, dait weer 'n grooet gemain, un deer weeren triiuu un dartich schüüpuu hiir; doo fänter wuurden hiir hüürd, won jåå up school kaumen, up uuz øigen schüüpuu, un won jåå wit grater weeren un en pooer jøiren uup uuze schüüpu fariin haiden, dän giingen jåå wäg up grater schüüpuu. nuu dat hiir nain schüüpuu moo sint, mutert dåå fänter 'n hondweerk løir un kant jåå nich moo up uuz schüüpuu gung, un uunerfariin kant jåå nich glíik up grater schüüpuu gung.
