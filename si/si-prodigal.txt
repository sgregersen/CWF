[si-prodigal]

The Prodigal Son from Th. Siebs, "Vom aussterbenden Friesisch der Insel Wangeroog" (Zeitschrift für deutsche Mundarten, 1923)

--

13. Ev. Luc. 15, 11ff.

een mon haid twain fänter, un dan jungst fon dåå baid twåå jøin siin bab: bab, raik mii dait dail fon diin gøider, wut mii tookumt; un hii daild jam dait uut. nich lung deernåå naum dan jungste fänt al toosååmen un giing fiir wäg in 'e frámiit, un deer brooet hii mit ferswänderii al siin gøider der hädøør.

as hii nuu al dait siiniige fertíriit haid, dåå kaum der 'n grooet diiúurdoom døør 't ganse laun, un hii fung an too deerven. dåå giing hii in 'n thjooenst bii 'n borger fon daitsülwiige laun, un dan sant him up siin laun, uum dåå swiinen too wariin. nuu biigøird hii siin liif too fülen mit dåå schü'üluu fon då wiindruuben, wut dåå swiinen fraiten, man nimens rooet him dåå. dåå slaug hii in him un twåå: huu føil diilooners hee miin bab, deer brooed in hül un fül häbet, un iik ferdeerv fon hunger; iik wul mii upmakii un wul nå miin bab gung un wul too him twiTHer: bab, iik häb sün dain jøin 'e hemel un jøin dii, un iik sin ni' moo wart, dat iik diin suunuu hait; makii mii too een fon diin diilooners. un hii maket him up un kaum bii siin bab. as hii noch fiir fon døiren weer, dåå blauket siin bab him, un dan daid 't laith un giing him änjøin un ful him uum 'e hals un tuutiiket him. ååber dan fent twåå jøin him: bab, iik häb sün dain jøin 'e hemel un dii, iik sin nuu ni moo wart, dat iik diin fänt hait. dåå twåå de bab too siin knächter: nuu bringet dåå bäste klooeTHer hood un tjooet him dåå oon un raiket him 'n ring an 'e haun un schooer an siin fooet un bringet 'n fat kalf hood un slachtert 't un laitert uus itte un frauelk wize; den din miin fänt is dooed wíziin un is wiider uplibet, hii is felíriin wíziin un is nuu fuunen wúurden. un jåå fungen an frauelk too wizen. ååber dan alst fänt weer up 't laun, un as hii nåå bii 't huus kaum, då høird hii dait sjungen un dait donsen. un hii riip een fon dåå knächter too him un fraiget him, wut dait wøir, un dan twå jøin him: diin brooer is kiimiin, un diin bab hee 'n fat kalf slachtert, diiwiil hii diin brooer ält un suun wiider hee. dåå wúurd hii gans dul un wail nich häniin gung. dåå kaum siin bab häduut un bidert him. ååber hii rooet him antwooed un twå jøin siin bab: lauk iiven, såå føil jøiren heb iik dii al thjooend, un wut duu mii too twiTHiin häst, häb iik noch nii uurtrídiin, un duu häst mii noch nimer 'n rom rooet, dat iik mit miin frünen frauelk wize kuun. man nuu dat din diin fänt kiimiin is, deer siin gøider mit hooren der hädøør brooet hee, häst duu him en fat kalf slachtert. ååber hii twåå jøin him: miin fänt, duu bist altiid bii mii, un al wut miin is, is diin; man duu sulst dii frau un fergenøigt wize, dän diin brooer is dooed wíziin un is wiider uplibet, un hii is ferlíriin wíziin un is wiider fuunen.
