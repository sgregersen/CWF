[si-catching]

"Catching seals" from Th. Siebs, "Vom aussterbenden Friesisch der Insel Wangeroog" (Zeitschrift für deutsche Mundarten, 1923)

--

2. fon 'n siiliichfangen

wii haiden mit tweinen 'n schluup un fungen deer suumertiids siiliichs mit un haiden moomools weg wíziin un haiden nauch fungen, un saa giingen wii hiir ainmool danne naa de wester saun, un as wii deer leigen, daa blauketen wii sjuugen siiliichs up spiikerooger schotsaun lidzen. daa snacketen wii mitooren: »daa kan wii al sjuugen kriig, aaber wii muttert uus nuu nich uum oors siiliichfangen biikummern.[«] nuu leigen wii saa lung, dat wii menden, dat dan priil fon spiikerooger schotsaun naa see too druuch liipiin weer – saa menden wii naa uuz goodthinken. nuu aaber gingen wii fon bood auf un musten 'n gansen ein uumlooep, dat daa siiliichs uus nich too sjooen kreigen; un as wii nu saa fiir kaumen, daa blauketen wii too uuz eegen naadeil, dat wii too edder kaumen, dan priil weer no' nich druuch liipiin un weer noch 'n foot watter oon. nuu won dan priil druuch wíziin weer, den haiden wii daa sjuugen siiliich kriigiin un dooed slain. as nuu daa siiliichs uus too sjooen kreigen, daa kaumen yaa der herduut setten, bal unner 't watter un den wedder 'n keerlshöcht der herduut un kreigen der nich ään fon. haiden wii 'n half stuun langer am bood bliiviin, den haid dan priil druuch liipiin wíziin, un den haiden yaa looep must, un wii haiden yam dooed slain.