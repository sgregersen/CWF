"Catching seals" from Th. Siebs, "Vom aussterbenden Friesisch der Insel Wangeroog" (Zeitschrift für deutsche Mundarten, 1923)

--

2. fon 'n siiliichfangen

wii haiden mit twainen 'n schluup un fungen deer suumertiids siiliichs mit un haiden moomools wäg wíziin un haiden nauch fungen, un såå giingen wii hiir aimool dane nåå de wäster saun, un az wii deer laigen, dåå blauketen wii sjuuGen siiliichs up spiikerooger schotsaun lizen. dåå snaketen wii midooren: »dåå kan wii al sjuuGen kriig, ååber wii mutert uus nuu nich uum oors siiliichfangen biikumern.[«] nuu laigen wii såå lung, dat wii mänden, dat dan priil fon spiikerooger schotsaun nåå søi too druuch liipiin weer – såå mänden wii nåå uuz goodthinken. nuu ååber gingen wii fon bood auf un musten 'n gansen ain uumlooep, dat dåå siiliichs uus nich too sjooen kraigen; un az wii nu såå fiir kaumen, dåå blauketen wii too uz øiGen nåådail, dat wii too äder kaumen, dan priil weer no' nich druuch liipiin un weer noch 'n foot watter oon. nuu won dan priil druuch wíziin weer, dän haiden wii dåå sjuuGen siiliich kriigiin un dooed slain. az nuu dåå siiliichs uus too sjooen kraigen, dåå kaumen jåå der härduut sätten, bal uner 't watter un dän wäder 'n køirlshöcht der härduut un kraigen der nich een fon. haiden wii 'n half stuun langer am bood bliiviin, dän haid dan priil druuch liipiin wíziin, un dän haiden jåå looep must, un wii haiden jam dooed slain.