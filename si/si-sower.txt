[si-sower]

Parable of the Sower from Th. Siebs, "Vom aussterbenden Friesisch der Insel Wangeroog" (Zeitschrift für deutsche Mundarten, 1923)

--

12. Ev. Luc. 8, 5ff.

een deer d'r søien wail, giing uut, siin said too søinen, un as hii nuu søind, dåå ful der wit up 'e wii, un dait wuurd fartrapelt, un dåå fuugels uut de lucht kaumen un fraiten 't up; un wit ful up 'e stainer, un as 't upkaum, dåå ferdruuged dait, dii wiil dat 'r 't naain saft haaid; un wit ful tusken dåå thiitsels, un dåå thiitsels kaumen up un kraigen 't uner; un wit ful up 't good laun, un dait kaum up un drauch hunertfoltiig frucht.

as hii dait twíTHin haaid, dåå riip hii: woo ooren hee too høiren, dan høir! dåå fraigeten him siin jünger, wut dit gliiknis too biidüüden haid. dåå twåå hii: joo is dait rooet, fon god siin riik too witen, wut ooers ljuuden nich witert; dåå ooer ljuuden dåå kriiget dait man in gliiknisen too witen, un såå sjooet jåå dait nich, un won jåå 't uk sjooet; un ferstaunt dait uk nich, won jåå 't uk høirt.

dait gliiknis dait biidüt ååber: dait said is dait woud fon god; deer an 'e wii sint, dait sint dåå, wut dait wood høirt, un deernåå kumt de düvel un nimt jam dait wood fon jar hart, un dän laivet jåå dait nich moo un wøirt uk nich søeliich. ååber dåå, wut up de stainer sint, dåå høirt dait wood un nimet dait mit frauden up; man dåå häbet nain wätel; 'n tiid lung laivet jåå, man won jåå in fersaikung kumet, dän falt jåå auf. man dait wut uner de thiitsels fulen is, dait sint dåå, deer dait wail høirt, man wiil jåå in soorg ooder riikduum ooder waillust libet, gunget jåå uner un bringet nain frucht. man dåå up dait good laun dait sint dåå wut dait wood høirt un in jar good hart biiwariit, un dåå bringet frucht in gedult.
