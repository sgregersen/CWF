[si-sower]

Parable of the Sower from Th. Siebs, "Vom aussterbenden Friesisch der Insel Wangeroog" (Zeitschrift für deutsche Mundarten, 1923)

--

12. Ev. Luc. 8, 5ff.

ään deer der seen wail, giing uut, siin said too seenen, un as hii nuu seend, daa ful der wit up 'e wii, un dait wuurd fartrappelt, un daa fuugels uut de lucht kaumen un freiten 't up; un wit ful up 'e steiner, un as 't upkaum, daa fardruuged dait, dii wiil dat 'r 't nain saft haid; un wit ful tusken daa thiitsels, un daa thiitsels kaumen up un kreigen 't unner; un wit ful up 't good laun, un dait kaum up un drauch hunertfoltiig frucht.

as hii dait twíddiin haaid, daa riip hii: woo ooren hää too heeren, dan heer! daa fraigeten him siin jünger, wut dit gliiknis too biidüüden haid. daa twaa hii: yoo is dait rooet, fon god siin riik too witten, wut oors liuuden nich wittert; daa oor liuuden daa kriiget dait man in gliiknisen too witten, un saa sjoet yaa dait nich, un won yaa 't uk sjoot; un farstaunt dait uk nich, won yaa 't uk heert.

dait gliiknis dait biidüt aaber: dait said is dait wood fon god; deer an 'e wii sint, dait sint daa, wut dait wood heert, un deernaa kumt de düüvel un nimt yam dait wood fon yar hart, un den leivet yaa dait nich moo un weert uk nich seeliich. aaber daa, wut up de steiner sint, daa heert dait wood un nimmet dait mit frauden up; man daa häbbet nain wettel; 'n tiid lung leivet yaa, man won yaa in farseikung kummet, den falt yaa auf. man dait wut unner de thiitsels fullen is, dait sint daa, deer dait wail heert, man wiil yaa in såårg ooder riikduum ooder waillust libet, gunget yaa unner un bringet nain frucht. man daa up dait good laun dait sint daa wut dait wood heert un in yar good hart biiwariit, un daa bringet frucht in gedult.