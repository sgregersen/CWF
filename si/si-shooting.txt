"Shooting seals" from Th. Siebs, "Vom aussterbenden Friesisch der Insel Wangeroog" (Zeitschrift für deutsche Mundarten, 1923)

--

1. fon 'n siiliichsjooeten

aimooel weeren wii mit twoo schüüpuu un wailen wæg too siiliichfangen. nuu laigen wii mit de schüüpuu in 'e grooet balg; dåå giingen wii mit de jäl nåå 't grooet rif, dait weer in 'e aiventiid. nuu kaumen wii an 't groot rif. as wii wäglooep wailen, doo twaiden wii jeen dan fänt, deer in 'e jäl bliiv must: »wii gunget nuu wäg, un won dait djunk wart, dän tik duu in 'e jäl, dän kant wii dait høir, won wii 't siiliichfangen dain häbt: nuu gunget wii wäg nåå de siiliichs too; duu must nuu ååber nich slaip!« as wii deer kaumen, kaumen deer mitains twain siiliich, dan een kaum gliiks fiiv säks trøid up 't druuch. nuu kaum der noch ooers een answomen. nuu wail hii, dee bii mii weer, dan siiliich sjooet, deer up 't druug laig. ik níkopet, hii sul dan oor nime, deer answomen kaum; dän wul iik dan sjooet, deer up 't druug licht. nuu sjut hii dan, deer noch kumt, un iik sjooet dan ooer; nuu hä' wii twain toogeliik. dåå kumt 'er noch een answomen; wii sjootert him. »duu mänst wail, duu häst him schítiin, åber iik häb uk schítiin.« dåå hee dan siiliich twain schöet toogeliik kriigiin. dåå haiden wii thrøi. dåå kaumen der noch twain. dåå schooten wii uk, dåå haiden wii fiiv. nuu wuur' dait djunk; nuu wailen wii him aufsniid, un uus saksen, dåå weeren too stuuf. nuu kraigen wii 'n poor aufsniiTHiin. nuu dursten wii ni langer, dait wuurd tiid, dat wii mit uus siiliichs nå de jäl kaumen. nuu haiden wii 'n blink in 'e lucht toon määrk níimiin, deer wii up anliipen. nu liipen wii lung tiid; juu tiid wuurd uus deer lung uur, eer wii bii de jäl kaumen. nuu haid dan fänt mit siin klopen úphiiliin. nuu fungen wii an t' raupen, kraigen ååber nain antwood. nuu kaum uus de ongst uner, wii fungen an too sjooeten un dåå mit gewalt an t' raupen, wut wii raup kuunen. dåå kraigen wii antwood fon uuz schüüpuu, un jåå kraigen de lanteern up däk; dåå snaketen wii »nuu sin' wii kloor.« un såå as wii deer häduumloopet, twåå dan fänt: »hiir man hooed, hiir lidz iik mit de jäl.« dåå haid hii sliipiin. dåå twaiden wii jeen him: »duu øizel, duu häst sliipiin.« »dait is nich weer!« »duu sååtan, duu swichst, ooers hau iik dii in 'e briin!« hii wail dait ååber nich wite, dat hii sliipiin haid. nuu liipen wii thicht bii de jäl, dän wii kuunen de jäl nich sjoo; juu jäl laig bii de kanten dile. dåå is hii fon uuz snakin upwaket un dåå rooiiden wii mit de jäl nåå uuz schüüpuu too, un såå kaumen wii am bood.
