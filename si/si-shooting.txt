[si-shooting]

"Shooting seals" from Th. Siebs, "Vom aussterbenden Friesisch der Insel Wangeroog" (Zeitschrift für deutsche Mundarten, 1923)

--

1. fon 'n siiliichschiooeten

ainmool weeren wii mit twoo schüüpuu un weilen weg too siiliichfangen. nuu leigen wii mit de schüüpuu in 'e grooet balg; daa giingen wii mit de jel naa 't grooet rif, dait weer in 'e aiventiid. nuu kaumen wii an 't grooet rif. as wii weglooep weilen, doo tweiden wii jeen dan fent, deer in 'e jel bliiv must: »wii gunget nuu weg, un won dait djunk wart, den tik duu in 'e jel, den kant wii dait heer, won wii 't siiliichfangen dain häb't: nuu gunget wii weg naa de siiliichs too; duu must nuu aaber nich slaip!« as wii deer kaumen, kaumen deer mitains twein siiliich, dan ään kaum gliiks fiiv seks treed up 't druuch. nuu kaum der noch oors ään answommen. nuu weil hii, dee bii mii weer, dan siiliich schiooet, deer up 't druug leig. iik níckkoppet, hii sul dan oor nimme, deer answommen kaum; den wul iik dan schiooet, deer up 't druug licht. nuu schiut hii dan, deer noch kumt, un iik schiooet dan oor; nuu hä' wii twein toogeliik. daa kumt 'er noch ään answommen; wii schiootert him. »duu menst wail, duu häst him schíttiin, aaber iik häb uk schíttiin.« daa hää dan siiliich twein schöet toogeliik kriigiin. daa haiden wii three. daa kaumen der noch twein. daa schooten wii uk, daa haiden wii fiiv. nuu wuur' dait djunk; nuu weilen wii him aufsniid, un uus saxen, daa weeren too stuuf. nuu kreigen wii 'n poor aufsniiTHiin. nuu dursten wii ni' langer, dait wuurd tiid, dat wii mit uuz siiliichs naa de jel kaumen. nuu haiden wii 'n blink in 'e lucht too 'n määrk níimiin, deer wii up anliipen. nu liipen wii lung tiid; yuu tiid wuurd uus deer lung uur, eer wii bii de jel kaumen. nuu haid dan fent mit siin kloppen úphiiliin. nuu fungen wii an t' raupen, kreigen aaber nain antwoort. nuu kaum uus de ongst uner, wii fungen an too schiooeten un daa mit gewalt an t' raupen, wut wii raup kuunen. daa kreigen wii antwoort fon uuz schüüpuu, un yaa kreigen de lanteeren up däk; daa snacketen wii »nuu sin' wii klooer.« un saa as wii deer herduumloopet, twaa dan fent: »hiir man hooed, hiir lidz iik mit de jel.« daa haid hii sliipiin. daa tweiden wii jeen him: »duu eezel, duu häst sliipiin.« »dait is nich weer!« »duu saatan, duu swichst, oors hau iik dii in 'e briin!« hii weil dait aaber nich witte, dat hii sliipiin haid. nuu liipen wii thicht bii de jel, den wii kuunen de jel nich sjoo; yuu jel leig bii de kanten dille. daa is hii fon uuz snackiin upwacket un daa rooiiden wii mit de jel naa uuz schüüpuu too, un saa kaumen wii am bood.
