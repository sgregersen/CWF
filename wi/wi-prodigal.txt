[wi-prodigal]

De gelijkenis van den verlorenen zoon in den tongval van het eiland Wangeroog.

11. Der is ainmool än sjeel wisiin, dan haid twein fenter.
12. Dan jungst fent fon da beith queid to siin bab: bab! reik mi dait ärfdeil dait mi tokumt. Da fardeild dan ooel mon siin jil un good fonoorn unner da beith un roet oon dan jungst siin deil, saa fel as him to kaum.
13. Un nich laang den 'erna daid dan jungst fent siin heil krooem to hooep un fartoog wiid weg in 'n frammiit laun un der brooet hi al siin jil un good 'erdör mit supen un swiren.
14. Da hi nu al siin jil in än ruchlooes levent erdör brooet haid, kaumen der bitter djur tiden in dait laun un än grooet hungersnood, un hi must uk hunger liith, uumdet hi niks nain jil mo haid, um der brooed af wit oors far to kooepen.
15. Wut sul hi nu do? Dait arbeiden weer hi gans aufwunnen. Man nu must hi wail aufkiooes tusken arbeiden af fon hunger stärv hi kiooesd dait eerst, giing to snuren un weil wiils uum än thiooenst bi dan ain af dan oor seik. Entelk kaum hi bi 'n buur un dar farhürd hi him bi. Dan buur sant him up siin felt um da swin [sic] to wariin.
16. Da hi nu sa troorig, sa nooer un gans elend bi da swiin in 't felt weer, kreig hi sa 'n hunger dat hi wail deeg jeen siin liif ful itte weil fon dait sjef dait da swiin frittert; man nimmens wail him dait do.
17. Da funk hi entelk an to uurthanken un bithocht sa hu good hi 't all digge iin siin bab siin huus haivt haid un hu nooer hi 't nu haid; hi queid: hu monniich diloners hä miin bab, da brooed in urflood häbbet, mo as nauch, un ik stärv fon hunger.
18. Dait mi nich laanger sa bliv; dait mut un dait sil oors. Ik wul upstaun un 'niin to miin bab un mäm gung un iik wul man runs herdut to miin bab quider: bab! iik häb sünniicht jen dan hemmel un far di.
19. Un nu sin iik nich mo wart dat da liuud mi diin sunu haitert. Nimme mi nu man in diin thiooenst! lait mi man as diloner bi di thioen!
20. Un hi liit 't uk nich bi quider bliv'; hi giing upstaun, queid dan buur der hi bi thiooend, goden di to un toog wider na siin bab siin huus. Man da hi noch fiir fon huus weg weer, haid siin bab him al fon fiiren kummen blauket. Dan ooel sjeel wuurd der keim reerd fon; dait kränket him in 't iinnerst da hi siin sunu sa noer un gans elend, half forhungert un blootfootert kummen blauket; hi huuld, kaum him in de meit flechten, ful him um dan hals un tutiket him.
21. Un da queid dan fent: bab! ik häb sün dain jen dan hemmel un far di, un nu doog iik nich mo derfar um dju nuumme fon diin sunu to drigen.
22. Man dan oel sjeel weer sa bli dait hi der niks fon heer weil. Hi riip to siin thiooensten: gau! haliit jum mi ins kittiig da best klooeder hooed un tjoot him da oon; reiket him uk än ring oon siin haun un ni skooer oon siin foot.
23. Brenget uk än fat kalf hooed un slachtert dait. Laist itte un drink un än frauelk frünmail hool.
24. Umdet din fent fon mi sa good as dooed weer far uus un nu libet hi wider; hi wer farliriin un nu häbbet wi him wider funen. Un da fungen ja an bli to wisiin un jam to frauen.
25. Unnertusken weer dan mon siin alst fent up 't felt wisiin to arbeiden. Hi haid der niks fon heerd af blauket wut der in siin bab siin huus gebörd weer. Man da hi des aivens na huus giing un thicht bi kimiin weer, da heerd hi dait sjongen un dait donsen.
26. Hi wust nich wut hi der fon thank must, man hi riip kittiig ain fon da knechter bi him un fraiget him wut dait to bidüden haid.
27. Un dan fent queid to him: Gods wuun un bloot! wetstu dait nich? Weer bistu wisiin? Nu, iik wul 't di täl! Diin jungst brooer, dan sa laang weg wisiin is, is wider kimiin un diin foor hä ut fraud dait hi siin fent sa elt un sun wider krigiin hä, än fat kalf slacht lat't.
28. Man dait kränket dan alst fent; hi wuurd sweer dul un mal in 't haud; hi bleiv buten durn staun un weil gar nich 'niin kumme. Da ripen ja siin bab un dan giing herduut un biddert him dait hi 'niin kumme sul.
29. Nu onsd dan fent: kiik ins iven, bab! sa feel jeer thiooen iik di nu al un wut du mi hitiin häst um to doon häb iik uk altiid up stithi dain un du häst mi siinlethiig nain litk buk roet dait iik un miin frün ainmool frau kuunen.
30. Man nu din fent fon di kimiin is, dan al siin jil un good mit supen un swiren un in unsucht mit horen un snoren erdör broet hä, nu hästu far him wail än fat kalf slacht lat't.
31. Da queid dan foor: miin liuuef been! du bäst ja altiid bi mi un al wut dait miiniig is, is uk dait diiniig.
32. Du sult uk man bli un good to frider wise umdet din brooer fon di sa good as dooed weer un nu wider libet; umdet hi farliriin weer un nu wider funen is.
