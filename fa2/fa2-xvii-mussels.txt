[fa2-xvii-mussels]

FA.II.XVII.13

Wie die Kalkmuscheln (kábuuk) gewonnen werden

des wínters, won all de sjéeler iin sint too stíTHii un stool, den gíingen de sjéeler un hü'ürden folk. den hü'ürden yaa pártsliuud un uk sjírkers [Mithelfer. Dazu nahm man Knaben, Mädchen, alte Männer, arme Frauen.]. nuu ka'umen yaa den bii de fa'uner un fra'igeten daa, ään hiir un dan oor deer: „wúltuu tóokum súumer mit mii kábuuk? iik wul dii 'n riiksdóoeler reik far de lóoediing [oder fia'uer mark, je nachdem das Schiff groß oder klein war.], nuu quíder duu man wut duu wult af wut duu nich wult, wut duu kanst af wut duu nich kanst, iik wul dii thríiuu éllen kattúun óoder 'n sa'umen dauk bii de härst uptóo reik.“ — „wut thínket yoo, foor un maam, sil iik et man doo, af sil iik et nich doo? aan yoo wil doo iik et nich.“ nuu quaa djuu maam: „ee, míintweegen wail, dait must duu sülst wítte, ain fon yoo kan hírii farhü'ür, ain mut diin foor sulst bruuk.“

— „ee, den wul iik tóokum súumer míttii (st. mit dii) kábuuk, iik mut mii jaa doch oors farhü'ür den.“ —

— „nuu, den reik iik dii thríiuu éllen kattúun óoder 'n sa'umen dauk, wúttuu (st. wut duu) 't liafst wult, uptóo,“ — nuu quaa dan mon: „den is dait 'n wood, deer is miin haun.“ —

— „ee“, quídert daa állers, dait is saa good as boor jil, won yuu elt blift.“ — saa is der 't hü'üren nuu.

nuu kumt 'er 't fö'örjeer, nuu kumt 'n jéeder un täält siin sjírker biische'iTH, döörgaans in de Mértsmoont den músten wii al up kábuuk.

den kaum me'isten tíiden dan óonslooer [der entrepreneur, welcher die sjírkers gemiethet hatte. Er mußte die Muscheln ausgraben und in die wask werfen: óonslooen.] suna'iventiids: „máckii diin gø'øder iin 'e riig, tooméen is dan leev súnnendii, dan wul wii eerst mítnimme, un móonendii in Góttes náamen wul wii mítooren up kábuuk siil.“ — dan móonendii den fáriit yaa den mítoor'n weg up kábuuk. djuu eerst tiid fóoren wii weg un ánkerten in 't wad up rackeda'us [aufs Gerathewohl]; won dait wátter nuu wégfil, den gíingen daa sjéeler too se'iken weer yaa kábuuk fúunen. won yaa den än stíTHii fúunen ha'iden, deer ste'iken yaa 'n gróoeten book bii. won dan flood den wíider kaum, un det schip flott weer, den se'ilen wii deer weg naa dan book too. nuu, won 't wátter den wíider fil, den tóogen wii ään énkelten bóoiin rok oon un uuz hámmiin snóorden wii hiir gans herdúp uum de brust too, dait sla'ugen wii up, un deer búunen wii 'n bain uum, un de sjéeler daa tóogen än énkelt kese'ien sníipiikbux [kese'i ist dicker, weißer bóoii, und sníipiik (m. und f.) ist die untere Spitze der Hose. Diese war nämlich unten an der inneren Seite bis über die Wade ausgeschnitten, und an der äußeren Seite endigte sie sich in einer Spitze, dan oder dju sníipiik, wobei das Wasser herunterlief.] oon, un den gíingen wii mit wask un fåårk uur bood; — un den stíinen wii uurlóngs thríiuu stuun, sex stuun, uk acht stuun uur bood too kábuuken, all as 't hooch un leich weer. dan óonslooer slaug oon in 'e wask bii få'årkful saun un kábuuk, dan sjírker sjírket dait saun 'er auf, all up un dílle in 't wátter, de kábuuk ble'iven 'er oon. won de wask den ful weer, den bróoeten daa twoo yárens naa 't schip too un sme'iten z' in 't ruum. saa kreig 'n uurlóngs in 'in tiid fü'üftiin wáskel (st. wask ful) twíntiig wáskel, dártiig wáskel féertiig wáskel, man won wii daa kríiget: féertiig, den häv wii 'n dü'chtiig tiid kríigiin. den dan schípper far't mit twein pártsliuud, dait sint three, un deer three sjírker too, dait sint sex. won 'n jéeder schípper den mit siin sjírker féertiig wáskel haid, dait weer 'n dü'chtiigen bült. — nuu kaum de flood wíider, nuu kúunen wii ni' lánger, den músten wii iin. won yaa de kábuuks den uuráll schíttiin ha'iden in 't ruum, den e'iten un drúnken wii, un deer den slaip weil, dan sliip 'n poor stuun, un daa fa'uner daa síiden un brútten den saaláang as de sjéeler slíipen bet et tiid weer too kóckiin, un won wii 't ítten den gooer ha'iden, un íitiin ha'iden, un fü'ttuu wúsken ha'iden, den weer 't ll naa grooed (alsgemach) wíider tiid uur bood.

saa le'igen wii áge dígge in 't wad too kábuuken, all as der schiir kábuuk wéeren, uurlóngs áge dígge un ään dii, uurlóngs uk áge dígge un twein dii, uurlóngs uk wail áge dígge min 'n dii.

nuu sin wii ful dü'üluung, nuu fárii wii naa huus too; nuu kumt 'er tooméen wíider 'n lü'THuuug schip un hää siin kábuuk úutbrooet. nuu kumt hii bii mii: „wúlttuu tooméen mit mii up kábuuk?“ —

— „ee, iik sin júrsen eerst iin kíimiin, won iik et man úutstaun kan? won iik wust, dat iik siin schip ful kriig kuun, eer miin óonslooer wíider kumt, den weil iik dait jil géeren farthióoen.“ —

— „och, deer woog 't man up,“ quaa dan schípper den, „oors sin iik yaa gans farléegen: won der den uk 'n poor tiid [tiid ist Fluthstrom und Ebbstrom.] an schelt, dat diin óonslooer der den al wíider is, un wii no' nich ful sint, den mut iik saa good hilp mii as iik kan: won iik den uk man daa poor tiid 'n hálvwaxen fent kriig, won duu de meist lóoediing doch man mit krichst.“ — „ee“, quaa dan sjírker den, „won iik et man úutstaun kan; den mut iik saa fíirtennácht, thräädlf wü'cke únner ään bauch [ununterbrochen] in 't wad lidz, súnner dat iik mii ään twein dii a'ufrau kan.“ — „ee, iik weit, duu latst mí [sic] doch nich in 't farléegenheit;“ — „nuu is good, den wul iik mit.“ — „ee nuu, den wul wii toomeenédder weg, den máckii dii klooer.“ —

won dan óor nuu den kumt wíider, deer iik mit farhü'ürd sin, won dan nuu den kumt, un hii hää än hálvwaxen fent kriig kuun, den brengt hii dan mit, dan lest deer iik mit fáriin sin. nuu kúmmet yaa up kábuuk, un wii weert tooúuriideméen eerst ful. nuu kúmmet yaa ánsiilen mítter (st.: mit) 't schip; nuu lauk wii ste'idiig, wut 'er uk ään oon is far den deer iik nuu mit sin. nuu kúmmet yaa mit 'e jel an 't schip: „kum, iik wul dii miin sjírker auf hálii, yum häb't jaawa'il nain good kábuuk haivt, dat yum ni' ful wúurden sint in djuu tiid?“ — nuu quaa hii jeen dan sjírker: „dait is stuur far dii, nuu mústuu wíider in 'n lü'THuug schíp [sic].“ — „ee“, quaa dan lest óonslooer, „iik frau mii man, dat iik man saaláang ään häb too tooúuriidemeen, dat wii ful sint.“ —

yuu gungt nuu wíider bii hírii óonslooer, deer yuu bii farhü'ürd is, un dait jil hää yuu nuu uk jaa farthióoend mit din, un dan lest óonslooer is der nuu uk mit húlpen.

nuu fangt 'er 't fon fáren wíider an mit dan eerst óonslooer, saa wíxelt 'er 't auf. —

saa is der 't kábuuken. — un wii wéeren álltiid elt un suun, dait ítten un drínken dait smécket uus as húuniig, uus daid nich än fínger in 'e haun seer — as wii ha'iden blä'der in 'e haun fon 't drígen, saa 'n stuur árbeid weer 't — man wii ha'iden uk ächt trackemént [gute Speisen und Getränke] an bood, uuz halv tun bióor leig up 'e schráge [zwei Stücke Holz, worauf die Tonne liegt: dju schráge.], un de sjéeler drúnken síirup un janéever, un deer grooet kríngel too.

déerbii wéeren wii álltiid fra'uelk un good toofríder.

—

Die Muscheln, aus welchen Kalk gebrannt wird, werden zur Zeit der Ebbe auf dem Watt aus dem Sande gegraben. Man bedient sich dazu einer Gabel, welche mit vier oder fünf Zinken versehen ist: djuu kábuukfåårk. Sie heißen kábuuk (f.) pld.: Schill. Um sie vom Sande zu reinigen hat man ein hölzernes Werkzeug: dju wask, eine Art Sieb, ungefähr wie eine Bahre geformt, doch mit vier schräg aufwärts stehenden Handgriffen: daa fia'ur hónnel (m.). Die Muscheln werden hineingeworfen (óonslain) und durch das Schütteln der wask (sjírken) vom Sande gereinigt. Der Boden besteht aus queer neben einander befestigten Sprossen oder Latten: daa trímme (m.), über welchen in entgegengesetzter Richtung dünnere Sprossen: daa flü'ckuu, befestigt sind, wodurch der Boden ein gitterförmiges Ansehen erhält. Die wask ist mit zwei Seitenbrettern: daa síidelngbrüduu, versehen.
