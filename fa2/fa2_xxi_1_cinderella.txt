FA.II.XXI.1

Äskenbridel Sa'unsidel

a'inmool is der 'n dronk, deer weert all daa liúud too nø'øget. nuu kúmmet yaa uk in *dit* huus, deer wúuniit twoo fa'uner oon. deer thióoent Äskenbridel Sa'unsidel bii as móoget, nuu gúnget daa twoo fa'uner naa de dronk, un den smíitert yaa 'n ooert áriit in 't ääsk, daa mut Äskenbridel Sa'unsidel der auf sámmel. nuu fangt yuu bítter an too húulen, den yuu is gans sweer net. nuu kumt 'er 'n duuv: „wéeruum huulst duu?“ — „dat miin twoo fa'uner naa de dronk sint, un iik nich mit.“ — nuu quaa djuu duuv: „gung duu der uk weg, iik wul daa áriit in djuu tiid der auf sámmel, dat duu deer weg bist.“ — „och Gott,“ quaa Äskenbridel Sa'unsidel, „iik häb nain klóoeder.“ daa quaa djuu duuv: „deer häst duu än stok, gung naa *dan* booem, un sloo deer an mit dan stok, den kanst duu óontjoo wut duu wult, síiTHen klóoeder un saum huz' un schóoer, un den gung duu weg deer de dronk is, un gung tääft de durn sta'unen, deer de be'izem stont.“ —

nuu farwúnnert all dá [sic] drónksliúuden yam, weer dait saum schiir minsk hooed kumt in síiTHen klóoeder, — daa gungt der än fent naa hírii too un wul hírii hab too dónsen, dan mii hírii saa geern liiTH, yuu is 'n óogenlust in siin óogen. nuu kletst yuu weg, un farlíust hírii ään schóoer. nuu nimt dan fent dan schóoer, un gungt dan oor dii mit dan schóoer naa all de fa'uner. — ain lat hírii hiil aufthiúksel, un de oor lat wit uut hírii tooen hau — un nímmens pásset de schóoer. nuu kumt hii uk in *dit* huus, deer daa twoo fa'uner sint, un Äskenbridel Sa'unsidel djuu stuun tääft 'er durn uursíid, dat hírii nain mónminsk sjucht. daa twoo fa'uner pásset dan schóoer uk nich. nuu flíucht djuu duuv ste'idiig uur dait huus:

„schóoer ful bloot
is nich de ríucht breid.“

̦„duu must bétter tóolauk,“ quaa djuu duuv jeen dan fent. nuu quaa hii too daa fa'uner: „hiir mut noch oors woo in 't huus wíze.“ — „naa, hiir is nímmens moo in 't huus.“ — „jan,“ ropt djuu duuv, hii sil 'nin de kö'öken gung, tääft de durn, deer stont yuu. — „wut,“ quaa djuu faun, „Äskenbridel Sa'unsidel, deer de gánse dii in 't ääsk púustert, deer la'uket nain minsk up.“ — nuu gungt hii 'nin de kö'öken, un yuu mut far 'n dii. daa pásset hii hírii dan schóoer oon, daa ropt djuu duuv: „dait hat de ríucht breid.“ nuu racht de duuv hírii dan stok, un haut an dan booem, daa kan yuu far 'n síiTHen kleed óontjoo mut [sic] far ain dat yuu wul, daa is yuu dan fent siin breid un daa wart yuu siin wüüf, un daa twoo ooel fa'uner da blíivet biischóoemd sítten.
