FA.II.XXI.2

Mü'üsken un Métwurst

Mü'üsken un Métwurst sint twoo swésters wíziin. nuu quaa Métwurst too Mü'üsken: „dü'üluung is et súnnendii, dü'üluung wul iik in der tuun; wii kóckiit kooel, deer kanst duu wail naa lauk.“

as dait príTHiiken uut is, kumt Métwurst uut der tuun. nuu ropt yuu allerweegen uum Mü'üsken — naa, yuu kan Mü'üsken nich fiin. nuu wul yuu ítte, kricht hírii kóoeelpot fon 't fiúur. as yuu hírii krog ípiin dää, is Mü'üsken in de kóoelpot fardrúnken. nuu gungt yuu weg far de durn un huult bítterliik. daa kumt 'er 'n mon un wul janéever hálii, daa fra'iget hii: „Métwurst, weer huulst duu saa bítterliik uum? — „och Gott! sul iik nich huul? Mü'üsken is in de kóoelpot fardrúnken.“ daa nimt hii siin búrrel, un smit him in dúuzent stúcker: „deer lait him lidz.“

daa kumt 'er 'n fúugel. daa fra'iget dan fúugel, wéeruum dat dan mon siin búrrel kórtsmiitiin hää? — „dat Mü'üsken in de kóoelpot fardrúnken is.“ — „den wul iik all miin fíder auf plot, wut fraig iik naa mii fíder!“ — daa kumt ’er ’n wain. daa fra'iget dan wain, wéeruum dat dan fúugel siin fíder a'ufplocket hää?“ — „dat Mü'üsken in de kóoelpot fardrúnken is.“ — „den wul hii rä'thlooes loop. nu lapt dan wain an de miúxiing longs. nú [sic] fra'iget yaa, wut dan wain failt, wéeruum dat hii rä'thlooes lapt? — nuu fangt dan miúxiing an too stjúnken. nú [sic] kletst Métwurst 'niin — nuu kumt Mü'üsken hírii in de meit spríngen, nu is dan mon siin búrrel heil, un de fúugel hää siin fíder wíider, un de wain hää siin räth wíider un de miúxiing stjúnket nich moo — un won yaa nich líbet, den sint yaa all beiTH dooed.
