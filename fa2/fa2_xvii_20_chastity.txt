FA.II.XVII.20

Keuschheit

úuneeren un hoorríi un úunsucht dait wuurd 'er nich biidríiviin. won 'er 'n frámmiiten mon kaum, deer yaa nich kúunen, deer gíingen yaa far uursíid, deer wúurden yaa ong far, deer líiten yáa yam siinléTHiig nich biisjóo, deer snáketen yaa uk nich mit, dan kúunen yaa uk nich farsta'un, yaa kúunen jaa oors nain tooel as de Wangeróoger tooel. — un da sjéeler wéeren uk saa keim as 't wü'üffolk. 'n bíitiik far de Frans tiid daa häbt yaa mit fiif, sex schü'üpuu in Hambå'årg liin. daa sint da sjéeler far plezéer up 'n súnnendii naa midíi naa de barg wíziin. nuu kre'igen de wü'üfer dait hiir too héeren, dat yar sjéeler naa de barg wíziin ha'iden. djuu ain djuu quaa, won hírii mon iin kaum, yuu weil him sjóoeTHen melk in 'e óogen jooet, dat hii blin wuurd, djuu oor quaa den wíider, yuu weil him smúlten tin in 'e hals jooet. dait weer nuu saa feel: won yaa deer wit bö'özes dain ha'iden, den wéeren yaa dait wart. man yaa wústen nuu wail, dat yaa nain bö'özes deer dain ha'iden, dat sáawit nich in yar gedánken kaum. dait que'iden yaa nuu man uut plezéer.

da liúuden wéeren gans éerboor; man bre'idgumel un breid, daa kaum 't wail uur. man saaból as yaa dait geríngst deer man fon mä'ärketen, den gíingen yaa naa pastóor too un líiten yam gliik in 'er tuun toohóoep gíve, den deer wéeren yaa feel too ong far, dat dait uuráll kaum. den won dait uuráll kaum, den ha'iden yaa 'n éewiigen schimp; den won de breid dik far pastóor stiin, dat yaa toohóoep gíviin wíze súllen, den kreig pastóor 'n wíiten dauk uut 'e knápsäk, un smeit hírii dan uur 't króongøøder, dat all da liúuden 't sjoo kúunen. nuu, deer naum 'n jéeder him far in acht far saa 'n schimp.

da fénter fríiden me'istende'ils fon sex un twíintiig óoder acht un twíintiig jeer, da fa'uner thríiuu un twíntiig, fia'ur un twíntiig, uk wail fiiv un twíntiig jeer, deermit dat ya yam húushooliing farstíinen.

den scha'iper un kíier wéeren der nauch. scha'iper brúuketen yaa 't ull fon too farspínnen un brúuden, un de kíier yar melk deer sjénden yaa fon, un dait búuter, deer yaa ni' brúuketen, dait farkáften yaa, ain únner d'oor. un gooz daa fóorden yaa fat too slachten un da fíder brúuketen yaa in de bääd.
