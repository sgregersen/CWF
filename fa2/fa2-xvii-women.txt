[fa2-xvii-women]

FA.II.XVII.15

Arbeit der Frauenzimmer

dait wü'üffolk hää hiir stuur árbeid, un hiir wart all dait árbeid fon 'n wü'üfminsk fídert, daa sjéeler doot oors nicks as fáriin. bii wínterdii is der nain búutarbeid, den múttert yaa sii un bruud un ull spin. man saaból as dait fö'örjeer kumt, den múttert yaa saun smiit un háckii un plont. den múttert yaa méeniing (des Morgens) al uum klok sex naa der dúunen, deer lúuket yaa 't héllem up, un den kúmmet yaa klok ánelf iin. den far't de fóoget siin wain weg un hálet dait héllem deer yaa úplikiin häb't. klok ain gúnget yaa den wíider weg un plóntert dait héllem ruun uum 't lauch. deer sint fa'uner mid fon twü'llef jeer. deer kríiget yaa twü'llef grooet des diis far up yar éegen kost, un den won 'r nii húuzuus baud weert, den múttert yaa ste'iner árbeid up 'e wain un uut de wain, un 't wä'ärfstiTHii tooríucht schióoet, dat 'er 't íifen wart, un den múttert yaa weg too leim upslóoen mit twein sparders; twoo múttert álltiid mit, un jéeder fóoder múttert yaa bii 't wä'ärfstiTHii a'ufsmiit, un den múttert yaa dait leim mit wátter tóomackii; un den múttert yaa daa tímmerliuud un daa múurliuud dait all tóodrige too múuren. den múttert yaa yar húuzuu jeen de báadtiid schúmmel (reinigen). — won yaa dait den dain hä'bbet, den kumt 'er 't wiúuden al wíider, den múttert yaa wiúud in tuunn, un deer yar húusarbeid bii doo. un is de báadeltiid uut, den múttert yaa al wíider íirdappel gríve. un deer entséttert yaa yam gaar nich far, dait múttert daa wü'üfer saa good doo as de fa'uner. won de sjéeler uk wü'rtelk iin sint, den doot yaa deer all nicks too. un den is der úurlóngs [sic] uk noch hófthiooenst far yam bi [sic] der tuun un bii pastóors hus un bii 't schóolhuus saun smiit un sooed schuuv, un won der tímmerliuud sint, múttert yaa daa uk biipléeg (Handlangerdienste verrichten).

un fon toofö'ören ha'iden yaa 't noch slímmer, den músten yaa de gánse dígge mit in 't wad lidz too kábuuken, un de wooch máckii uum yar húuzuu, den hulp ain de oor far 'n good mail íttten [sic].

man kleim thuurt yaa nuu ni' moo, daa húuzuu häb't nuu all ste'inen muur. man sáafel hä'bbet yaa 't nuu bétter in de báadeltiid, den häbbet yaa nicks as yar húusarbeid. man far de báadtid [sic] un naa de báadtiid den múttert yaa all árbeid doo, wut 'er is too dóoen. won 'er man 'n ooel wrek up straun kumt, deer de fóoget nain proofíit auf sjucht, deer gúnget yaa mit yar ax un tau weg, un haut deer holt auf, un dait dríget yaa up yar riG 'erdíin, won 't uk thríiuu stuun gúngens is. man de fóoget mut 'er eerst frii reik, dat yaa 't doo duurt. —

—

dait klii, Kleien: won wii far Helkírs wiG bákiit, den hállii wii än teimsk un seilt dait fiin der all auf. fon dait fiin báckii wii den wiG, un dait grof hait wii fon ráagen klii. —

—

dait strémmels: dait is fon djuu lääb fon 't kalf (Kälberlab). dait wart úphingen in de smeik, deer máckiit yaa strémmels fon too síizmackíin. —

—

dait met. Geschnittenes und gehacktes Schweine- oder Kuhfleisch, durcheinander gemischt: won 't sníiTHiin un hä'cket is un den dö'örooren kníTHiin mit salt un pü'üper, den wart 'er 't in de thäärm stáabet, un den hat 'er 't 'n métwurst. man won 't fon 'n kuu is, den hait wii 't fláskwurst. —

—

wa'iten grant: won wii wait naa de méllen brínget un la'itert dait griin too wa'iten míllii, un la'itert dait nich búudel (beuteln), dat dait fiin un grof all mídoorn blift — won wii 't hiir den kriiget den seil (sichten) wii 't döör de teimsk (Sieb), dait fiin hat den púunmillii un dait grof hat grant.

—

dait heed oder heid: dait spint yaa too únnerlickiin-línnen. — won iik flax kooep, den mut iik dait eerst rib. den häb iik än stuk líder up miin schooet, mit twein ba'iner uum 'e siid búunen, un den häb iik än ríbeliirzen, deer is 'n hilt up, deer iik et bii óonfattii. won iik et den ríbet häb, wut deer den auf falt, dait hat heid. den mut dait noch döör de híitsel, dat 'er 't keim wart, un won 't den keim is, den riit wii 't up 'e híitsel, un la'itert dait hang, un den spin wii 't deer auf. deer lait wii únnerlickiin-linnen fon máckii. — nuu doot yaa dait ni' moo, nuu spint yaa nicks as íidel ull. —

djuu wail, pld.: spínweel (Spinnrad).

djuu weil hää three foot, un túsken daa thré [sic] foot deer is djuu treed. búve up daa three foot deer is dait blok, un far up dait blok deer is djuu schruuv, un tääft de schruuv up dait blok deer staunt twó [sic] júmfer, un túsken daa twoo júmfer is dait spool mit daa nok un de wä'ärvel, un daa nok síttert in djuu flucht. túsken de schruuv un daa júmfer deer sit dan weiléerem un up de weiléerem sit dan wok. up dait blok an djú [sic] oor siid deer síttert twein úpstauner, un deer sit dait räth túsken, un in daa twein úpstauner deer síttert twein plíGer oon, déermit dat dait räth fäst sit, oors falt et der auf. uum dait räth un uum de wä'ärvel deer is 'n snoor uumtóo, djuu traktéert dait spínnen an de weil.

dait héllem.

dait héllem, deer in der dúunen waxt, dait sne'iTHen wii up. den gíingen wii mit 'n sax naa der dúunen. won wii den naa uuz me'iniing än góoden bült ha'iden, den na'umen wii hóntel bii hóntel un fátterten 't bii de spits oon. un stre'imden dait auf, den fil dait óoelfüüluuket dait fil der auf un dait keim híilen wii in 'e haun. deer mácketen wii den schooev fon, fiif, sex, un den na'umen wii 't in 'n tau un bróoeten 't 'niin. den le'igen wii 't in de sun, dat 'er 't wiit wuurd un den thríiuuden wii der róoep fon. won wii twíntiig róoep ha'iden, dait weer 'n buun, deer kre'igen wii fia'uer grooet far, un uk sex grooet. deer káften daa állers daa béener den linúllen rócker far, yaa kre'igen oors nain klóoeder as far róoepthriiuun, wut yaa deer far farthióoenden. —
