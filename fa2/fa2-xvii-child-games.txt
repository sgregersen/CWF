FA.II.XVII.2

Kinderspiele

fon toofö'ören ha'iden daa béener állerlei spil:

trop:
yaa spílleten uk trop, den mácketen ya 'n kuul un den ha'iden yaa 'n ruun stuk kåårk, dait weer saa grooet as 'n bal, den wéeren yaa mit fiiv, sex fénter, un jéeder haid 'n stok; deer dan trop in djuu kuul kriig kuun, dee kreig 'n knop.

pö'özel.
saa spíiliit yaa uk mit óoren pö'özel. dan pö'özeleer dan mut ríGwas looep un won ään sjucht dat hii fárwas lapt, den mut hii dan 'n good tiid dríge, dat hii fárwas líipiin hää. den kumt 'er oors wíider ään too 'n pö'özeleer, dan mut uk wíider ríGwas looep; den gúnget yaa uk uursíid far óoren, dat dan pö'özeleer yam nich fiin kan.

piiháalt.
piiháalt spíiliit yaa uk. dan ään mut yam seik un daa oor gúnget all uursíid un den ra'upet yaa fon: „piihált.“ un dan deer hii 't eerst fint, dan mut daa oor den wíider seik, hat de kríiger.

gü'ütel.
gü'ütelspiiliin doot yaa nuu ni' feel moo. den lóoepet yaa ä'fter óoren, ään lapt ä'fter dan oor. den ra'upet yaa: „iik häb him kríigiin, gü'ütel uuráll“, won yaa ään fon da fénter kríigiin hä'bbet.

knur bii de bak.
knur bii de bak! dait is uk 'n spil. yaa séttert 'n kántelng stein up, un deer lidst yaa jil up, un den gúnget yaa der saa fiir fon auf, dat yaa 'n íiven biismíit kant. un deer dait gluk hää, deer him úumsmit, deer nimt dait jil in 'e haun un klínkert dait up, un all wut lau [fn: "lau ist die Seite der Münze, worauf das Wappen steht, létter die andere Seite. lau bezeichnet wohl den jeverschen Löwen auf den Münzen."] falt, dait is siin, un wut létter falt, dait heert daa oor.

bukstevo'it.
yaa spíiliit uk noch bukstevo'it. dait kant yaa nuu mit saa féelen doo as yaa wult den gúnget yaa all tjooen treed fónooren sta'unen. den múttert yaa kruum staun, un haun up 'e knii. den kúmmet daa oor fénter un sprínget uur yam weg un won der saa ään stíifen bii is, deer der nich uur spring kan, dan brúuket yaa far 'n nar un lä'get him wit uut.

túungungen
bii óolen tiiden ha'iden wii uk saa 'n spil: daa béener spíiliit mit óoren, yaa máckiit 'n gat in der dúunen, dait is yar tuun. deer gúnget yaa 'noon, deer spíiliit yaa oon. 'n poor blíivet der oon un 'n poor gúnget der 'nuut. daa quídert nuu, deer in dait gat sint, jeen daa oor;
„túungungen, túungungen! dait suumt sick nich. iik wáckii nich, iik slaip nich, iik lidz wail in 'n drooem.“

litk Mervót oder „miin been is weg.“
än oor spil weer dait: „miin been is weg“. ain been quaa jeen dait oor:
„maam, häb' 'm miin äärm been ni' bla'uket?“
den quaa dait oor been:
„jan, iik häb 't 'n stuk búutenbrooed rooet, un häb 't daa too der durn 'nuut stat, un deer is der 't mit wéggiingen; weer 't nuu is, dait weit iik nich, et mii wail in de sooeth lidz.“
nuu hä'bbet yaa 'n been uursíid. nuu kumt dait been far 'n dii un ropt: „hiir sin iik“! den ropt oors ain: „bístuu litk Mervót deer?“ —
„litk Mervót“ wurde wohl als Liebkosungswort gegen Kinder gebraucht: „kiik, wut dait 'n litk klauk Mervót is.“ —

blínnemännken
än oor spil is blínnemännken:
ain been biint yaa 'n dauk far de óogen, un den gungt 'er oors ain mit too trécken, un quaa:
„blínnemännken, blínnemännken, iik trécke dii“.
den lat yuu hírii looes, un den fra'iget yaa hírii:
„blínnemännken, weer wult duu weg?“
den quaa djuu blínnemännken:
„naa fóoges“.
„wut wult duu deer doo?“ —
„melk un suup ítte“. —
„weer wult duu 'n lets kriig?“ —
̵̵„stille“, quaa djuu blínnemännken den, un den quaa yuu: „sloo an, sloo an, sloo mii ni' dooed, sloo de sjúuken dooed“.
den gúnget daa oor in 'n kring uum hírii too, un ra'upet: sloo sjúuken dooed“, und den sleit yuu ään, un quaa:
„duu bist 'er 't“
un den gungt 'er 't fon fáren wíider an, un den deer yuu slain hää, dan kricht de dauk far de óogen un is blínnemännken.

swárte goos un wíite goos.
fon toofö'ören ha'iden ya uk saa 'n spil:
twoo stíinen jéenooren un híilen óoren bii de haun, und [sic] den weer deer 'n gans tucht béener, daa ha'iden óoren all tääft bii de rok óonfattert, daa króopen yaa únner daa beiTH yar éerem döör. da twoo daa súngen den:
„góoden dii, góoden dii, swárte gos,
góoden dii, góoden dii, wíite goos,
miin foor wul mii sloo
miin maam wul mee biin,
yuu kreig mii up 'e tä'äfel
un steik mii mit 'n spíiker (Nagel)
yuu kreig mee in de pot,
'n stuk fon 'n áantfot.

—

bálspiiliin doot yaa nuu uk noch, un drook upflíiuug la'iten, yaa máckiit uurlóngs uk wail 'n snéeen mon in 'e wínter, dat daa liúuden deer ong far weer silt, yaa la'itert uk wail schü'üpuu siil up 't wátter.
