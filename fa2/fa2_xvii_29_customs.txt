FA.II.XVII.29

Herzensergießung einer alten Insulanerin über den Untergang alter Sitten

't is hiir nuu heil oors up Wangeróoch as wailéer. fon toofö'ören wéeren deer íidel kláttiig un tooríitiin húuzuu mit le'imen wooch un lóoeden fínster un súnner schórstein; smeik giing too de durn henúut, un stréethacke up daa húuzuu; man dait óoelaun weer feel bétter. dait weer feel brédder un feel grátter, dait weer feel gre'iner: hiir wux sáafel gärs dat 'er wéeren féertiig kíier un jung béester herdúur fon 't laun. un hiir wéeren húushooliings daa me'iden wail 'n hálfstiig fóoder hoo, — un der wéeren wail twein dii nø'ødiig dat 'n dait óoelaun ruun uum liip, saa grooet weer 't. nuu is 't jaa as 'n séestraun bii daa, daa weer 't jaa as 'n gróet [sic] stääd. woo kreig daa wail ain koon saun in 't lauch too sjóoen? weer 'n ríucht grein path döör 't lauch. man mínsken wéeren der daa saa feel laang nich as nuu, un uk laang saa feel stooet weer der daa únner mínsken nich, as der nuu is, daa fa'uner gíingen mit yar rooed bóoiin rócker un sáziin fóoderhammiins un yar litk káttúunen [sic] kápken up, súnner muts, un yaa kre'igen net saa good sjéeler as nuu. un daa fénter dra'ugen wiid línnen bux, un uk sáziin fóoderhammiins. wii gíingen súnnendiggen wail saa net mítooren naa de féedel, den ha'iden de fénter 'n bla'udammasten af 'n róoeddammasten fóoderhammiin oon, un dait mit'n sneekriitwiit [sic] línnen bux mit yar bre'idrantert hood mit 'n swart síiTHen sloif derúp, dan hing 'er bii dílle. un daa fa'uner ha'iden än stréeketen linúllen rok mit n' [sic] kattúunen wä'msken mit 'n dóoebelsteinen schóreldauk un 'n róoeden oostíiniisken dauk úutspääld, 'n kattúunen kápken mit 'n spéllerken muts mit síiTHen bain únner de hals tóobuunen. deer dónseten wii mit, dar 'er 't dul wuurd saa laang dat de klok thríiuu fia'ur weer, den drúnken wii kóffee mit óoren, un den brooet dan bre'idfumel siin breid 'niin, un deer noch nain bre'idgumel haid, djuu giing mitter 't fermíilii 'niin. wii wústen nich fon nain dúunsluuken af fon nain háarbüüls deer wústen wii nicks fon too tä'älen; — un dan oor dii den giing ään bii de oor mit yar árbeid un fartä'älden óoren fon de féedel, dat yaa saa 'n plezéer haivt ha'iden, un dait poor haid náaoor'n friid, un dait poor haid náaoor'n friid — un deer farwíilden wii uus de tiid mit bii uuz árbeid.

dait weer 'n tiid djuu gefíl mii feel bétter as nuu. nuu häb iik mit all yar krooem niks too scháffen, mit all yar stooet un hóovooert. blootha'udert too gúngen un yar heer too fléchten un lócken far 't haud, un grooet kleet mit frezúurels un hansken uur de haun! yaa súllen man saa kábuuk mut as wii músten, yaa we'ilen yam! hánskens! won wii uuz lóodiing kábuuk ha'iden, den weer uuz haun ful blä'ders man djuu stooet un hóovooert deer yaa nuu hä'bbet, dait is uus ooel liúud too 'n éekel. woo hää wailéer ain kleet kuun? dait wústen wii nich wut dait weer. dait kumt all fon djuu báadeltiid hooed. deer sjoot yaa dait fon djuu stooet un hóovooert, dait wult yaa all náamackii. — un mónniicher sint hiir hooed fon de báaders un la'itert yam grooet sjoo, un mónniicher sint far yar úungeluk der hooed. woo hää fon toofö'ören éewiig wit fon 'n báadtiid wust? dait is nuu jaa saa úutfuunen dat mónniich ään siin súuniicheit der fón kricht, hiir áber uk far mónniicher jung liúud 'n grooet fardä'ärft is. yaa wult djuu stooet fon de báaders náamackii, dait kant yaa nich last; un wut dää dait uk nø'ødiig djuu stooet un hóovooert? slíucht un ríucht döör de warlt, Gaad biihü'üt mii! far mónniicher is de báadeltiid 'n good tiid, yaa kant dermít uum 'e kruum heen kúmme, man far mónniicher ään is 't uk 'n grooet fardä'ärft. de fa'uner hä'bbet hiir muts, ain schant de ooer, ain is noch sómmer un noch djúurder as de oor, wail sjúugen, acht riiksdóoeler gelt yaa. won wii wailéer saa 'n muts úpkriigiin ha'iden, den ha'iden yaa uus mit ste'iner náasmiitiin, wii ha'iden nich buut kúmme durst. — won 't noch man saa blift! won 't nich noch man slímmer wart! dat yaa yam noch man nain béener máckii la'itert, un blíivet den mit de búudel sítten, den is 't úungeluk in 't dorp. Gaad un siin wóod [sic] wart döör djuu báadtiid fargíttiin, deer wíttert yaa nicks moo fon, yaa häbt nauch too doon too héerfrezeeren.

un de fénter gungt 'er 't juust saa, daa sint nicks bétter, daa sint ful stooet un hóovooert gíttiin un ful úunsucht, súupen un swíiren, hóoren un snóoren, stolt un bredáal! un wailéer fóoren yaa far yar állers un róoeten yar állers det brooed. nuu kant yaa sáafel jil nich kriig as yaa sülfst alle'in up kant un 'erdö'ör breng kant. bii óolen tíiden thúrsten yaa uk nain seldóoet wíze, un nuu múttert yaa seldóoet weer, — deer leert yaa uk nicks goods únner, ään farféert dan oor, un únner de seldooeteríi deer leert mónniicher det súupen uk únner, un won yaa den wíider up schip kúmmet, den sit dait seldóoetenleevent deer oon.

deer kan 'n nuu wail jil moo farthióoen up Wangeróoch mit dju báadelanstalt; far geríng liúuden is 't good, man wut hílpet all dait jil un gø'øder won yaa saa 'n rúuchlooes léevent feert un Gaad un siin wood deerúur fargíttert.

iik sin ooel un wul mii der nich moo uur biikúmmer, yaa múttert det sülfst wítte, än jéder mut siin säk too méllen dríge, den wet hii huu sweer dat hii is.
