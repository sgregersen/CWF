[fa2-xvii-house]

FA.II.XVII.16

Das Haus

bii óolen tíiden daa wéeren de húuzuu gans oors as nuu, dait wéeren litk húuzuu, dait stóoepelwäärk dait kuun 'n klooer kriig far acht riiksdóoeler. deer wéeren twein litk píizel oon un 'n midhúuz, un deer wéeren thríiuu durn oon, än nóorder durn, än súuTHer durn, un 'n búrzen durn. de búrzen durn weer in suuTHóoest, un deer de búrzen durn weer, dait weer uk de búrzen siid fon 't huus. de noordwä'ster siid fon 't huus hat tophúuziing.

de tímmermon mut de wooch stáber mit lat, daa múttert all 'n hálven foot úutooren, un den nim' wii wail 'n acht, njúugen wü'üfer too hülp too wíllermackín [sic]. den máckii' wii eerst all wíller fon laim un stree. won daa klooer sint, den gúnget yaa bii 't kle'imen, twoo un twoo jéenooren. den máckiit yaa daa wooch uum saa 'n huus in three bet fia'uer dii kant un klooer, deer racht 'n nicks far as 'n frii ma'iltiid. den kríiget yaa des meens eerst koffii mit súcker, un klok njúugen kríiget ya 'n kopken ful síirup un brénnewiin, deer kauk oon brócket, un deer íttert yaa grooet kríngel too un siiz un búutenbrooed, un des midíis kríiget yaa eerst färsk fláskjuch, un den kríiget yaa grot in de púudelk mit pluum. nuu kríiget yaa schaipenschínk mit stáabel un síirup un súurstippel, des naamidíis den wíider koffii mit súcker un melk, un des a'ivens tee mit siiz un búutenbrooed.

won daa wooch eerst good half druuch wéeren, den gíingen yaa bii un smítterten yam mit kalk un ooel leim, un den, won yaa gans druuch wéeren, wúurden yaa kálket; den wúurden yaa snéewiit fon bínnen un fon búuten. un daa wü'üfer mácketen uk sülst de thílle fon leim, dait dra'ugen yaa bii óoelfullen (in Mulden) 'erdíin.

won yaa nuu 'n stíTHii klooer ha'iden saa feel as yaa uurláng kúunen, den mácketen yaa 't slíucht mit yar haun, un den stámpeten yaa 't mit 'n blok, deer weer 'n stü'lluu oon, deer yaa 't bí [sic] óonfatterten. den dra'ugen yaa wíider saa laang, dat yaa wíider saa 'n stíTHii ha'iden, saa laang dat yaa de gans thílle klooer ha'iden. in 't gans huus kaum suks thílle. — gans litk lóoeden fínsters ha'iden yaa, un daa ruut daa wéeren nich grátter as 'n haun. thríiuu fínster in 'e riig, uk wail fia'uer. schórstein brúuketen yaa nich, de smeik giing too de durn 'nuut, un káchelauvens kúunen yaa gans nich yaa brúuketen ónniiks, un deer wéeren twein króger (Töpfe) oon muurd. daa króger wéeren in píizel, deer kúcketen yaa oon up ónniik, un in 't midhúuz bétten yaa 't fiúur oon in 'e ónniik. un yar kíier ha'iden yaa up stal in 't midhúuz. de kíier stíinen an nóorder siid, deer ha'iden yaa 'n laang graup. an de súuTHer siid jeen dan píizel, deer yaa oon wúnneten, deer weer de fiúurhiirt bii de ónniik. daa húuzuu wéeren gans leich únner de bínnii, dat 'n de bínnii biláng kuun.

in de píizel dan wooch búve de fínster dait wéeren de schíftiings, daa wúurden fon bínnen kleimd. únner de schíftiing is de le'ichruumuu, dait is 'n dícken balk, dan licht up de wooch, un búve de schíftiing is de hóochruumuu, un fon de le'ichruumuu naa de hóochruumuu deer gúnget íidel stócker bii uumhóoch, dait sint de úplangers, daa sint an de speer biifä'ästiiget.

won man nuu up bínnii kumt, óoder up dait schot, den sjucht 'n de speer un daa sint mit de hónnibalker farbúunen. un mit stree wart dait huus thä'cket, un rooep brúuket yaa deertóo, dat dait stree fäst sit, daa múttert de wü'üfer sülst máckii, — dait is 'n bain, deer fon héllem thríiuud (gedreht) is.

in de júugel deer is 'n fia'urkantiig gat oon, deer is 'n durn far, — dait júugelgat, — djuu júugelgat-durn — deer hangt búve 'n blok mit 'n schiv búve dait júugelgat, deer kumt 'n tau döör, deer hüüst wi de tåårf bii uumhóoch in 'n kurf. an de kurf deer sint twein lóoeshackiis un daa múttert in de oog fon de kurf, un an de lóoeshackiis deer sit de kaus an, dait is 'n ring dan is mit tau uumwøøld (umwunden).

éeniig hä'b't uk än hónfäk an yar huus, dait is 'n oort (eine Art) schüür (Scheune), dat dait huus wíider wart, an djuu siid gúnget daa úplanger le'iger dílle as an djuu oor siid.

fon toofö'ören ha'iden yaa uk wail 'n úutiiwäark far de durn, deer 'n únner sit kuun.

—

djuu kaus ist ein inwendig mit Eisen beschlagener Ring am Ende eines Taus, worin ein eiserner Haken, — dan háckii — befestigt ist.

dan rooep, da, — (pld.: Reep, engl. rope) ein Reif Stroh, womit die Stühle geflochten werden. Diese machten Frauen und Kinder ehemals aus héllem, und die Männer wanden sie um die hölzernen Stühle, die sie mitbrachten von der Elbe. Andere Stühle hatten sie nicht, und wer keine Stühle bezahlen konnte, hatte eine Bank, dan bank, da — in der Stube.

dan ónniik, pld.: önk: in píizel hä'bbet yaa 'n stuk íirzen as won 't káchelauven is, den hä'bbet yaa dait in 't midhúuz mit ste'iner úpmuurd, un den la'itert yaa der 'n gat oon, deer yaa fiúur óonbeit kant, un den búve up muurt yaa der twein króger oon, ään kookiit [sic] yaa oon, un ään häbt yaa sjóoTHen wátter oon, dait hat 'n ónniik.
