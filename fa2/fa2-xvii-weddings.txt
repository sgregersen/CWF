FA.II.XVII.9

Verlobung und Hochzeit.

    Verlobung insgeheim.

„wult duu mii hab, den nim duu miin foor un maam an far diin, den nim' iik diin fooer un maam an far miin. den reik mii de haun un reik mii 'n túutiik un quiider fon: ee. —

    Die Verlobung wird vor den Aeltern wiederholt:

„góoden dii; iik wul wail fraig uum yoo faun, won dait yoo wil is.“

Der Vater antwortet:
„dait sil' yum beiTH wail al längst mit óoren a'ufreedert hab, deer wul wii dait wíiderspil nich oon hooel. wut quost duu deer too, miin ooel wüüf?“ —

Die Mutter: „fon míintweegen wail, in Gotts náamen.“ — den quaa dan fent too dju faun:
„den reik mii diin haun, un reik mii 'n túutiik, un quíder: ee.“ — nuu quaa dan fooer: „siizáa! [fn: "plattd.: siisóo, s. v. a.: „sp.“"] nuu sint yum far Gaad toohóoep.“

Wenn dieses geschehen ist, dann sagt man: daa sint farspríkiin oder fartreóod liúuden.

Darauf folgt die öffentliche Verlobung vor dem Pfarrer: dait líbelbioor, wozu ebenso eingeladen wird, wie zur Hochzeit.

    Einladung zur Hochzeit.

dan láTHiider kumt un wul da liúuden noog too de dronk. híi quaa:

„góoden díi! iik sil yoo de grø'øtnis doo fon de bre'idgumel un de breid, wut yum nich saa good wíze wult un spriket yam naa midíi an up yar éerendii, 'n tun bióor un 'n ánker janéever un piip un tobák. man máckiit nich dat et miin schiil is.“

Das letzte bedeutet: wenn nicht genug aufgetischt wird, dann sagt nicht, daß es meine Schuld sei. Der Lader (immer ein naher Verwandter) besorgt nämlich die Aufwartung bei der Hochzeit.

Ehemals wurden sämmtliche Bewohner der Insel zur Hochzeit geladen, selbst die Kinder durften nicht vergessen werden. Gott tröste den, der Jemand vergessen hätte, ihm würden alle Fenster eingeschlagen sein: Gott troost, won der ain fargíttiin weer un weer nich nø'øget wúurden, den wéeren álle fínster naa bínen kíimiin.

    Die Hochzeit, dan dronk.

Der Pastor Frerichs hat von den Hochzeitgebräuchen folgende aufgezeichnet:

Der Knabe: „bab, huu weer dait far óolen tíiden, won da liúuden toohóoep we'ilen un we'ilen dronk doo?

Der Alte: „ee, miin fent, dait wul iik dii fartä'äl: den gíingen wii eerst naa pastóor too un róoeten dait an, dat wii we'ilen tooméen líbelbioor doo, un won wii den líbelbioor dain ha'iden, den gíingen wii wíider naa pastóor un que'iden, af hii uus súnnendii nich a'ufsprik weil, un den dan oor súnnendii wíider, un won wii all elt un suun wéeren, den we'ilen wii as dan thrääd súnnendii dronk doo. den wúurden wii nø'øget, eerst fon de láTHiider, dan giing bii álle húuzuu ruun un nø'øget daa liúuden up brénnewiin un bióor un piip un toobák. den kaum de bre'idgummel un nø'øget all da fénter litk un grooet, dat wii súllen in siin huus hooed kúmme, un dju breid giing un nø'øget da fa'uner. den gíingen da fénter naa de bre'idgumel un da fa'uner naa dju breid. wii fénter wii kre'igen bióor un brénnewiin, piip un toobák un dónseten än dü'ünken, áaberst da fa'uner nich, — bet saa laang dat et tiid weer naa der tuun. den wuurd de bre'idgumel úutdonset un dait weer sáa [sic]: ään fon de sjéeler rooet him än dauk in de haun un wii oor fénter ha'iden uk all än dauk, un den dónseten wii un gíingen úunner [sic] dan bre'idgumel un dan sjeel siin éerem döör, un den gíingen wii naa der tuun un da spíiliiliuuden farúp un wii twein bii twein tääft de bre'idgumel. far de tuundúrn gíingen de spíiliiliuuden wíider uum un háleten dait brei'dfolk uk. in der tuun wúurden yaa den toohóoep gíviin. den gíingen wii mit da spíiliiliuuden wíider naa dait drónkhuus too, un won daa fénter bla'uketen, dat wii ka'umen, den da'iden yaa uurlóngs three, fia'uer schööt, den líiten wii uuz hood uum 't haud kúmme un ríipen fon huuráah! won wii in dait drónkhuus ka'umen, den kre'igen wii síirup un brénnewiin un sme'iketen än piip toobák, un den wuurd 'er mit de breid dónset, un all da bre'iddüünkens daa must de bre'idgumel biitálii. un den kuun dons woo weil, dait fung bii de alst an, man elk must far him sülst biitálii, un saa giing dait de gánse nacht döör.

uum klok ánelf un saa — den wuurd de breid úumtiinen, den kreig yuu da swart klóoeder auf un da bunt klóoeder wíider oon. den que'iden yaa, deer hírii bróoeten: „deer breng iik yoo än jung wüüf.“ — won de breid uut der tuun kaum, den wuurd far de drémpel än kä'äsiing dílle smíitiin, deer treid yuu den up, wísket hírii foot der oon auf, un den kreig yuu än saum úpmacket gläs mit sweit bióor un den dreid yuu hírii uum un queid den: „proost fa'uner!“ un dait too thrii mool 'entóo, un den rooet yuu dait gläs an de oor fa'uner — bet saaláang dat yaa der all wit fon haivt ha'iden. — un jee blétsiiger dat dait kä'äsiing wuurd, jee bétter kuun yuu, won yuu wüüf wuurd, jee kémmer kuun yuu wask. —

won 't den dii wuurd, dat dait folk mínnerd, den wuurd 'er 'n méensong súngen uut 't sóngbauk, un den gíingen wii weg heníin (dann gingen wir zu Hause).


Als ich dieses einer alten Insulanerin mittheilte, bestätigte sie es als richtig, versetzte aber, daß die Sache damit noch nicht zu Ende sei, und fügte den folgenden Schluß hinzu:

    dait frü'nmail

as de méensong nuu súngen weer, daa queid de bre'idgumel jeen daa spíiliiliuuden: „nuu spíiliit uus in Góttes náamen mit all uuz fermíilii naa uuz huus too.“

— „wut wult yum nuu,“ queid de bre'idgumel jeen dait fermíilii, „wult yum dait frü'nmail hiir dü'üluung hab óoder wult wii sáalaang teiv too súnnendii, dat wii in 'er tuun gúnget?“ — „ee, laist saaláang teiv too súnnendii, den kant wii dait frü'nmail mítooren farlø'øv nímme. won wii nuu 'n kópken ful kóffii kríiget, den wult wii ni' naa bääd, wii sint nuu doch all sla'iperch.“ — daa gíingen yaa all heníin naa bääd un te'iveten saaláang too dan oor súnnendii. daa giing dan mon mit siin jung wüüf naa der tuun. as yaa uut der tuun kíimiin wéeren, daa e'iten yaa eerst. klok twoo kaum all dait fermíilii bíiooren bii da jung liúuden. da wuurd eerst de kópken mit síirup un brénnewiin un der kauk oon bii da jung liúuden ruun langt, dait is fon de dronk úurbliiviin. — duu drínket yaa yam sääd kóffii mit súcker un melk, un fara'iven ítte wii hiir búuter un hárdbrooe un grooet kríngel un siiz un búutenbrooed, un klok acht drínket wii 'n kópken ful tee mítooren, un den gung wii mit uuz béener 'niin too bääd un la'itert da jung liúuden alle'in bíiooren bliiv. — dait hat dait frü'nmail. —

—

Ueber die Verlobung hat mir die Frau Annemet das Folgende mitgetheilt:

    dait líbelbioor.

dö'örgaans, won der 'n poor folk naa óoren fríiden, dait weer eer nich gewís eer yaa fartreóod wéeren. den kaum dan fent helkírsa'iven un haid me'isttíiden än síiTHen dauk in de knápsäk, deer hii dju faun rooet. un won det liúuden wéeren, deer 't wail doo kúunen, den haid hii der wail 'n threegíildenstuk bii. nuu wústen da állers dait den al wut hii weil, dait haid dan fent un dju faun mítoorn úursnacket, un dju faun haid hírii állers dait den tääld. nuu fra'iget dan fent da állers den: „wut thínket yoo derfón, sil iik yoo faun hab? den que'iden da állers: „ee, wut sil wii déerfon quíder? dait häb yum beiTH jawa'il al laang mítoorn klooer haivt. den queid dan fent jeen dju faun: „wut quost duu nuu den? den queid dju faun fon: „ee, ik wul dii hab.“ den que'iden da állers: „den quíder wii uk fon ee.“ den queid dan fent: „deer häst duu miin treoo den.“  den queid dju faun: „deer häst duu miin treoo.“

dait is me'isttiiden uk än dauk un uk wail 'n sü'lvern ring derbii wíziin, man dan fent rooet doch álltiid dju faun moo as dju faun him. un den queid dan fent: „nim du miin állers an far diin, iik nim' diin állers an far miin.

da állers fra'igeten dan fent den: „wut thínket dii, wóner wul yum den líbelbioor doo?“ den queid dan fent: „dait kan wii yaa [sic] máckii as wii wult, won wii 't gø'øder man hä'bbet deertóo.“ den la'uketen yaa too dait fö'örjeer, dat yaa dait gø'øder deertóo kre'igen. won yaa den 'n tun bióor, un 'n ánker janéever, un piip un toobák ha'iden, den gíingen yaa bii un biistímden deer 'n dii too. den liit dan bre'idgumel ään fon siin best frün kúmme: wúlttuu tooméen nich wail saa good wíze, un wult gans Wangeróoch íinlaTHii too miin líbelbioor, duu must 'er áaber nich ään minsk a'ufsluut, álltoomóol, litk un grooet in 't gans húushooliing.“

nuu giing dan láTHiider ruun. in élker huus, deer hii den kaum, deer queid hii: „iik sil yoo góoden dii tääl fon de bre'idgumel un de breid, wut yum nich saa good wíze wult un biise'iket yam naa midíi klok thríiuu up 'n tun bióor, un 'n ánker janéever, un piip un toobák, un wut 'er noch oors kumt dait mut yum sjoo, un nuu máckiit dat 'er 't miin schiil nich is.“ (dait biidü't, dat yaa silt nich quíder, dat 'er 't siin schiil is, won yaa nich nauch kríigiin häb't.) den biithónketen da liúud yam, un que'iden: wii wult mit óoren hooed kúmme.

nuu must de breid noch weg, un must all de fa'uner nøøg. daa alst fa'uner macketen hírii up. den gíing de bre'idgumel weg un nø'øget uk all de fénter. den sant de bre'idgumel än búde hooed: „wut de breid al úpmacket is?“ won yuu klooer weer, den liit dan bre'idgumel him naa der tuun spíilii. won da spíiliiliuud dan bre'idgumel mit siin fénter naa der tuun brooet ha'iden, den gíingen yaa weg un hálleten de breid uk mit hírii fa'uner — den wúurden ya toohóoep gíviin in der tuun. dju breid haid króongøøder up 't haud, un fiif, sex hónniibreid síiTHen ba'iner in 'er näk, da híngen hírii gans weg uur 't krüüs weg up de rokgéddel. hírii klóoeder dait weer 'n swart laang fóoderhammiin un 'n swárten rok, un 'n swárten dáamen schóreldauk, un 'n wíiten dauk, un swart húzes un schóoer mit spong. un dan bre'idgumel dan haid 'n swart fóoderhammiin un 'n kníibux oon, un deer 'n swárten rok uur, un uk swart húzes un schóoer mit spong, un 'n bre'idrantert hood, mit 'n gróoeten swárten síiTHen bain dat de sloif hing him bii de schúller dílle.

nuu ka'umen de spíiliiliuuden un hálleten dan bre'idgumel uut der tuun un bróoeten him naa dait huus deer 't líbelbioor wíze sul. nuu hálleten yaa de breid uk, un bróoeten yuu deer uk weg naa dait huus. nuu wuurd dan fent siin fooer úphallet, dan must de bre'iddons doo, dan must three dons mit de breid do, un den all dait naahst sjéelfolk fon de bre'idgumel siin kant must de bre'iddons doo mit hírii. won yuu deer nuu den all mit dónset haid, den dónset yuu mit sjéelfolk fon hírii fermíilii, man nich moo as íiven los uum, den weer 't uut, yuu kuun nich moo, saa møød weer yuu. won dait nuu den uut weer, den fing 't bii de alst fent an, den dónseten de fénter un de sjéeler de gánse nacht döör mit fa'uner un wü'üfer, un déerbii giing de kópken mit síirup un brénnewiin mit kauk un uk mit kríngel un uk mit roozíin de gánse nacht ruun, ítten un drínken wuurd 'er áaber we'iniig rooet as de naahst frün un fóoget un pastóor. won yaa ítte we'ilen, da liúuden, den gíingen yaa 'niin, un won yaa den íitiin ha'iden, den gíingen yaa der wíider weg un drúnken yar liif ful brénnewiin un bióor. dait duurd nuu saa laang too des meens dat et dii weer. won 't den in dígget weer, den súngen ya, un spílleten úpe féedel naa: aus meines Herzens Grunde. den naum dan bre'idgumel siin breid bii de haun un den de naahst frün. den gíingen yaa naa de faun hírii állers huus, deer drúnken un e'iten yaa den mit óoren, un den giing 'n jéeder naa siin huus, un den weer 't líbelbioor dain.
