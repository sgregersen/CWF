FA.II.XVII.21

Nüchternheit

fon súupen un dúundrinken deer wústen de sjéeler un de fénter nicks fon, hiir weer uk jaa nain wéertshuus. un brénnewiin un bióor ha'iden yaa all nauch in 'e húuzuu, dait kre'igen yaa up yar kábuuken too. jéeder reiz mit 'n lóoediing kábuuk kre'igen yaa acht búrrel ful brénnewiin too un än halv tun bióor. un daa poor lest reiz mit kábuuk den líiten yaa dait staun sáalaang too de allerlést reiz. den kre'igen yaa saa 'n fiiv, sex un twíntiig búrrel brénnewiin un oorlf tun bióor. dait deild dan schípper den mit siin twein pártsliuud. deer ha'iden yaa dan gánse wínter den fon, un súnnendiggen un hélgedigges biisóchten da fermíiliis ain de oor, un den wúurden yaa eerst traktéerd mit 'n kópken ful síirup un brénnewiin, won yaa ka'umen, un den drúnken yaa tee; koffii ha'iden yaa nich. un den des a'ivens e'iten yaa der 'n búutenbrooed, deer ha'iden yaa den mónniichmool 'n scha'ipsiiz derbíi un gróoet kríngel, un deer 'n kruus warm bioor [sic] bii. man den kreig 'n éewig nich ään duun too sjóoen [sic] as niijéers meen. den ka'umen da wü'üfer wail bíiooren un fra'igeten óoren: „hää diin mon niijeersméen uk än ooel swiin wíziin?“ — „eewís, wis haid hee 'n bíitiik in de nib, man gans slim weer hii nich.“
