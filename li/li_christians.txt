Aus dem Leben des Insulaners Christian Christians.

Iik sin áchtiinhunert-un-njúughentiin bíriin un heb imer to miin fíirtiinst jööir elt un suun wíziin. Mit miin fíirtiinst jööir must iik bi miin baab up schip un heb sex jööir bi miin baab up dait schip fáriin. Wi weeren mit fjaur brooers un kuunen uuz mit oorn nich ghood ferdrighe. Då sin iik fon jam áufghiingiin, up oors schüüpu to fáriin, bit to dait jööir áchtiinhunert-un-áchtunfeertiich. Då weer iik up 'n schip, un wi fooren mit 'n lååediin stúkghööider fon Brüme nå Amsterdám. In Amsterdám lååden wi 'n lååediin seméntstainer nå Altenå. Un as wi in Altenå kaumen, då fernaumen wi, dat 'r kriich weer tusken de Tjuutsk un de Dööin. Då wur de Elw un de Wiizer blokööird; deer kuunen nain schüüpu iin noch uut. De Dööin weer mit siin flot tusken Wangeroogh un Hilgholáun. Då schüüpu, wut fon 'e west kaumen, då naum hi mit. Also fari kuunen wi nich. Då wuurden wi biithónket [Oder: entlatt] un kuunen wech un niin ghung. Nu kaumen wi iin up Wangeroogh un haiden nix to doo[n]. Un laighen dighens up 'e hel un laukeden nå de Dööin hiin, hu dan mit då schüüpu wéchghiing. Nu kaumen him uk schüüpu in 'e mait, tríiu, fjaur un fiiw, wut hi nich al kriigh kuun; den schoot hi mit siin kenoonen, dat wi då kuughels dansen sjo kuunen in't water. Då, wut hi biimón kuun, då brooet hi wech nå Koopenhååghen, un då úurigh fooren wiider nå de Wiizer. Un een schuuner weer hiir mit nii frucht, deer weer hi uk efter; un dan hiil him so nåå hiir uner Wangeroogh, dat hi him nich biischóoet kuun. Un so entwischet hi him. Un dan kaptain hee twídiin up 'e Wiizer in Breemerhååwen, dat, won hi inlauked haid, dat de Dööin him fangen nímiin haid, den haid hi siin schip bi Wangeroogh up straun setet.

Déerup wurd et heerfst, då haiden wi nix to doo[n] as íird-apel úpghriwe[n]. As wi då íird-apel buurghen haiden, då faild iik fööil piin in miin bain, as won deer een mit 'n snüüdhu oon weer to sååghen. Un dait wurd ghans slim mit njuughen dighen; då brooeten miin federn mi mit'n jel nå Fúunuux nå'n dokter. Des nååmediis kaum iik deer an, dan oor dii kaum de dokter bi mi, loop kuun iik nich. Då twåå de dokter, iik must up Fúunuux bliiw bi de dokter. Den kaum hi un ferlauked miin bain un twåå: „Fon den alerkaimsten fransbrénewiin, deer muste salt un smült in uplais, un den imer wait uumslach um dan bain.“ Då wurt 't al slimer, 't weer ghåårnich uuttohoolen. Då twaid iik – iik laigh in 't wírtshuus –, ju wírtswüüf sul mi téeriich weerk hali fon 'e héliich un dait warm maki. Un dait heb iik des nachts deer uum maket, un smait dat fransbrénewiin mit salt bi de siid. Des nachts sliip iik ååber as 'n fisk un mennd, miin bain weer beter. Ååber as iik et ípiin maket, då weer der up miin bain 'n ghrooten bült up as 'n hán-ooi. Dait haid dait weerk bi oorn troken. Des mööins klok anelf kaum de dokter, då twaid iik: „Miin bain mut dör; deer is 'n ghrooten bült up!“ Dait wail de dokter nich laiw; as hi et ååber blauket, då twåå hi, iik kuun nich in 'n wírtshuus bliiw, iik must in 'n bargherhuus. Twain arbaider draughen mi deer wech. Un as iik deer weer, då kaum de dokter uk. Un då ferlauked hi dan bain un snaid dan bült dör. Un då unersocht hi ju buunk un twåå, de buunk weer ánfatert. Deer haid iik lang wit fon; fjaur jööir heb iik deer mit up stooul sítiin un up bæd liin un fiiw moounth sin iik in't Olenborgher hóspitåål wíziin. Deer hebet jå mi operööirt un dait ánfatert buunk hebet jå so fööil as jå kriigh kuunen, áufnimiin un hebet so fööil latt, dat dait buunk nich to dul biiswéket wuurd. Un as jå dait dain haiden, då twaiden då dokters jööin mi, moou kuunen jå deer nich an do, hail kuunen jå nich; ju notuur must hail. Då twaid iik jööin de dokter: „Won ju notuur hail mut, den wul iik hiir nich longer bliiw, den wul iik wiider niin.“ Un so sin iik wiider níinghiingiin, dan njúughentiinsten fööbewååri áchtiinhunert-un-twóounföftiich. Ain ghræwin weer hiir up Wangeroogh in 'e bååd-tiid, ju rååed mi dan raid, iik sul då élernblååder bruuk, den wur iik wiider beter. Un sin uk wiider beter wurden. Då blååder, då wart ploket, un den in 'n wás-kume dain, rjucht ooder únrjucht dait 's ainerlai, un den water iiwen far 't sjooedhen up då blååder jooet, un den ghliik wiider áufjooet, un den so hait as 'm iiwen liid kan, um 'e bain, un dait tríiu måål 's diis. Den wart et eerst ghans slim nå då blååder, iik wuur sülfst ong far. Dan bain weer so diik, dat iik, won iik dan bain up 'e stooul lizen haid, miin tooen nich sjo kuun. Mit 'n fiirtennacht ååber fung dan bain an to saken un kaumen iidel litk bleder up, då weeren ful water, dait water liip, as jå dörghiingen, dör dubelt kæesiin up 'e ghruun. Un dan bain wuurd al thener un sait ful fuul flask, un dör då blååder ferswuun dait fuul flask as snööi far de sun. Un so is miin bain wiider úphailt un thicht hailt. Un áchtiinhunert-un-áchtunföftiich wuurd iik al wiider biiööidiicht up 'n tólkrüüser to fár[iin] as kok. Deer heb iik twíntiich jööir up fáriin, un då wur dan krüüser ferkáft, uu [sic] då wuurden wi entlatt un kraighen jööider fiiwhunert mark pensjoon al jööir, so long as wi libet.
