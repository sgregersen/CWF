Hu wi då síiliichs jaghet.

Då síiliichs, då miiet ghööin up 'n saun liz. Won so 'n bank úpkume wul, un 't water falt, den swomet då deer imer bi dait saun heduum; un is dait saun druugh, den huxelt jå dernúp. Den taiw wi eerst noch 'n liten set, bit dat 'et water fon 't saun áufsaket is; den ghung wi fon booud auf, un won då síiliichs dait sjoot, den loopet jå auf un naait uut, un den ghung wi up 'et saun lizen. Den huxel wi uk heduum as då síiliichs; den kumt een ooder oor wiider un lauket toou. Un won hi so nåå is, dat iik main, iik kan 'im biiwáad, den schoout iik him in 'e siid fon 't hååud. Bi de siid mut hi schítiin wize; schut 'm him fon farn, den is hi far de schöet uner. Is dait ååber in 'e júngtiid, dat jå junget, un so 'n jungen síiliich is fíirtennacht ool, den sint jå duum, den kan 'm jam longs de siid kriigh, dat man mit'e haun derup klop kan un so jam man mítnime kan. Un won so'n síiliich bíriin wart, den hee dan ool him up 'e righ un swomt mit him heduum. Un won wi den up 'en saun litst un dan ool síiliich swomt deer heduum un dan jung is bi him, den wul dan jung ghööin nå us to. Den is dan ool imer efter him to biiten, dan wul nich haab, dat hi nå uus to sil; dan is so klauk, dat hi wet, won hi nå uus to ghungt, dat hi him den quiit is. Då jung síiliichs in 'e septémer moounth, wut nich fungen sint, då saiket oorn up. Un weer då oolen up saun litst, deer duurt då jung jam nich sjo lait. Den sint då jung al bi oorn. Iik heb al haift, dat iik bi 'n saun kaum, mit uus twain, dat wi up 'n plååt kaumen, weer oors nain weeren as iidel jung síiliichs. Då snakeden we mit oorn, hu dait am besten to maki[in] weer, dat wi moou kraighen as jööider een. Då krååpen wi deer wech up haun un foout, un as wi dait blaukeden, dat jå anfungen to looupen, sprungen wi up un ghiingen jööider up een siten; un då oor huxelten an uuz longs, un ghraipen noch jööider een derfón un rååeden jam jööider 'n slach up 'e nååzi; un då haiden wi jööider twain. Ååber då síiliichs sint den man måågher un hebet nich moou trååen as oorelf kruus un't fæel. Ghewööinliich poket jå in'n septémer; den kriighet jå tusken fæel un flask poken, mitúner sint 'r ghååeter in 't fæel, den kant då fæel nich ghood bruuket wööir, den kan wi jam nich ferkooup. Då síiliichs ååber, deer ferlööiden jööir bíriin sint, då kriighet in septémer nii hööir, den miiet jå ghööin up 'et saun liz, dat jå deer in heduum wööil kant un jam dait ool höör áufschuurt; den sint jå ghans ghíiriich nå 't saun un laitet jam uk licht fang.
